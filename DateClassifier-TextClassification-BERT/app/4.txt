Reverende in Christo pater et domine mi singularissime, habui nuper litteras a Nicholao Xaston, que etsi semper mihi sint grate, heae certe fuerunt gratissime, non eo solum quod pro suo in me amore me oblectarunt satis, sed etiam quod novi Dominationem Vestram optime valere, quo mihi nil potest esse suavius. Quod autem scribit fuisse vos in continuis occupationibus et maximis negotiis, sperareque res vestras successuras ex voto, si ita eveniet gaudebo non mediocriter; intelligo enim me omnino situm esse in vobis, fortunamque meam aut secundam aut adversam pendere ex fortuna et dignitate vestra. Opera Tertulliani et Athanasij et Gregorij Nazanzeni in papiro scripta cum superioribus litteris misi, que iam habuisse vos puto. De Vitis Plutarchi et reliquis operibus expecto cognoscere propositum vestrum. Hic nil aliud restat, quod agendum sit, nisi reliquum quiddam Laertij Diogenis, quod brevi absolvetur. Ego me vobis plurimum commendo.