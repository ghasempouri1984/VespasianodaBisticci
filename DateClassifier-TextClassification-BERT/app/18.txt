Pauci sunt dies elapsi, quod ego dedi litteras Dominationi Vestre et illis significavi qualiter consignaveram Gerozo de Pillis quatuor volumina Commentariorum Sancti Jheronimi et in Novum et in Vetus Testamentum: que quidem maxima cum difficultate ut transcriberentur procuravi. Putabam ultra verum pretium consequi debere a Dominatione Vestra pro meo labore aliquid mercedis et dono; verum hoc non solum consecutus sum, attamen de vero pretio et capitali michi deest; et de hac re non ut debeo, sed ut possum sum contentus. Feceram principiare Comentum Jheronimi super Isaiam et nunc est expletum. Si Dominatio Vestra illud vult quemadmodum in nota mihi tradita propria manu Dominationi Vestre scripta continetur - certiorari expecto. In illa enim nota continetur quod, preter Commentum super Ezechiele quod Dominatio Vestra dixit apud se habere, ego facerem alios super Scriptura Sancta inclusive super Veteri et Novo Testamento. Restant preterea in manibus meis Jheronimus super Isaiam prefatus et super Matteo et Marcho; et de istis duobus pretium mihi adhuc solvi debet: de quibus oro Dominationem Vestram ut faciatis mihi fieri debitum, ad hoc ut possim de Dominatione Vestra bene mereri et eiusdem laudes referre, quemadmodum usque ad hec tempora contigit. Et si Dominatio Vestra vult residuum super Sancta Scriptura, paratus sum providere quod Dominatio Vestra habeat id quod nullus in Italia alter unquam habuit nec habet. In super rogo Dominationem Vestram quod provideat pro illo Eusebio Panfilo De preparatione Evangelica: nam, si illud vultis, habeo optimum et quam primum transmittam. Ego me Dominationi Vestre plurimum recommitto.