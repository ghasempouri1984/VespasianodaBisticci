Suscepi, una cum litteris tuis, Philippicas Ciceronis et De primo Bello Punico <et> Historiam Leonardi. Caroli nunc Vitam expecto et Emilium Probum aliosque itidem libros quos superioribus litteris nominavi. Cupio enim hoc meo semestri imperio non solum recte, ut debeo et ut plerique solent, magistratum gerere, sed etiam quod multi vellent, pauci possunt aliquid laude et <me>moria dignum conficere. Sed vereor ne occupationes curie et multa que in dies eveniunt inimica ocio et a litteris aliena, huic mee voluntati adversentur. Enitar tamen id parum temporis, quod mihi a negocijs et ab his molestijs supererit, ad scribendum precipue legendum conferre. Tu vero ne mihi instrumenta desint, pro tua in me benivolentia operam dabis, ut ceteri libri quibus indigeo ad nos quam primum deferantur. Vale.