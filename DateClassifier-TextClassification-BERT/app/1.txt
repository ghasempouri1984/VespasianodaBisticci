Vehementer me oblectant littere tue, Philippe dulcissime, non eo solum quod tanta facilitate sunt scripte, ut a prisco epistolarum modo nequaquam abhorreant, sed etiam quia cum eas video semper recursat in animo dulcissima recordatio amicitie nostre. Superioribus vero meis certiorem te reddidi Florentie neminem esse qui ad fragmenta scribat. Reperirentur vero scriptores ad volumina eo pacto quo exoptas, hoc est ut unumquodque latus quinquaginta lineas, versus vero singuli elementa septuaginta continerent. Pretium unius voluminis essent grossi sex. Littere scriptoris potiores tuis sunt, quarum formam misissem certe cum his litteris, nisi prohibuissent nonnulle occupationes mee. Decerne igitur quicquid tibi videtur, deinde de proposito tuo fac aliquid sentiam. Praeterea, ut intelligas me sedulo invigilare rebus tuis, certiorem te reddo habuisse me equidem summo labore Lactantium super Statium, optimum sane et emendatum. Forma scripture fusa est et velox. Scribe igitur quid sit agendum. De Roberto autem nostro nescio quid dicam; postquam enim recessit a nobis, non habui unquam litteras. Novi solum ex Procuratore regis Anglie laborasse eum diutius nescio morbo quo, demumque ad bonam valitudinem esse redactum. Qui si impresentiarum valet, gaudeo plurimum.